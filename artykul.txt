Rozwój Lidera: Kluczowe Kompetencje Liderskie dla Menedżerów i Właścicieli Lokali Gastronomicznych
Article Image
Rozwój Lidera: Kluczowe Kompetencje Liderskie dla Menedżerów i Właścicieli Lokali Gastronomicznych
Decyzja o prowadzeniu działalności gastronomicznej często wydaje się prostym krokiem, zwłaszcza jeśli mamy już doświadczenie w tej branży. Jednak zarządzanie lokalem gastronomicznym to wyzwanie, które wymaga rozwijania specyficznych kompetencji liderskich. Kiedy zaczęłam prowadzić swoją restaurację, napotkałam wiele trudności, które nauczyły mnie, jak ważne są umiejętności zarządzania zespołem i skuteczna komunikacja. W tym artykule omówię kluczowe kompetencje, które powinien rozwijać każdy lider w gastronomii, aby zapewnić wysoką jakość usług i sprawnie funkcjonujący zespół.

1. Skuteczna Komunikacja
1.1. Znaczenie Jasnej i Skutecznej Komunikacji
Komunikacja jest podstawą każdej dobrze funkcjonującej restauracji. Szybkie tempo pracy w gastronomii wymaga sprawnej i jasnej wymiany informacji. Niewłaściwa komunikacja może prowadzić do chaosu i błędów, które negatywnie wpływają na doświadczenie gościa.

Wyobraź sobie, że w Twojej restauracji odbywa się duża rezerwacja. Jeśli komunikacja między kuchnią a personelem obsługi nie jest klarowna, łatwo o błędy, które mogą zepsuć całe doświadczenie Twoich gości.

1.2. Komunikacja Wewnętrzna
Komunikacja między pracownikami: Uczulaj pracowników na to, by przekazywali sobie wszystkie informacje, które mogą poprawić ich działanie. Przykładowo, kuchnia musi informować o dłuższym czasie oczekiwania na dania lub o brakujących składnikach, a obsługa powinna uprzedzać o większych rezerwacjach.

Komunikacja pracownik-właściciel/manager: Jasne oczekiwania dotyczące obowiązków i jakości wykonywanej pracy są kluczowe. Ważne jest komunikowanie, co oznacza dobrze wykonana praca, oraz regularne informowanie, co jest robione dobrze, a gdzie są obszary do poprawy.

1.3. Techniki Poprawy Komunikacji
Regularne spotkania: Organizowanie regularnych spotkań z pracownikami może przyczynić się do zdecydowanej poprawy komunikacji. Możesz wyróżnić następujące spotkania:

Codzienne briefingi: Codziennie przeprowadzaj krótkie spotkania przed rozpoczęciem zmiany, które pomagają omówić menu, specjalne zamówienia, rezerwacje i oczekiwania na dany dzień. Możesz również wykorzystać ten czas na przekazanie pracownikom, jakie wartości są najważniejsze dla firmy i uczulić na dbanie o dobro gości. Takie krótkie spotkania poza aspektem organizacyjnym mogą zmotywować Twój zespół do pracy z większym zaangażowaniem.

Cykliczne spotkania: Comiesięczne spotkania z kierownikami lub stanowiskowe spotkania z personelem kuchennym, kelnerami czy kierowcami (o ile posiadasz dowozy) pozwalają na bieżąco omawiać cele i osiągnięcia. Jeśli robisz spotkania stanowiskowe, pamiętaj o jednej ważnej rzeczy: wszystkie ustalenia, które mają wpływ na innych, muszą zostać przedstawione całemu zespołowi.

Spotkania jeden na jeden: Regularne rozmowy z pracownikami, aby omówić ich cele, obawy i potrzeby, pomagają w ich rozwoju i budowaniu relacji. Dzięki regularnym spotkaniom budujesz relacje i sprawiasz, że pracownik bardziej Ci ufa i wie, że może do Ciebie przyjść z każdym tematem. Poza tym, wiedząc, co się dzieje u pracownika i czy zmieniają mu się plany, jesteś w stanie zawczasu dowiedzieć się, czy nie będziesz musiał wznowić rekrutacji.

Feedback: Regularne przekazywanie konstruktywnego feedbacku. Ważne jest, aby nie tylko krytykować, ale także chwalić za dobrze wykonaną pracę.

Otwartość na opinie: Zachęcanie pracowników do dzielenia się swoimi pomysłami i sugestiami. Tworzenie środowiska, w którym każdy czuje się komfortowo, wyrażając swoje opinie. Dzięki temu poprawiasz zaufanie w zespole, a Ty możesz stać się lepszym liderem.

2. Zarządzanie Zespołem i Przywództwo
2.1. Różnice Między Zarządzaniem a Przywództwem
Zarządzanie: Skupia się na planowaniu, organizowaniu i kontrolowaniu działań.

Przywództwo: Dotyczy inspirowania i motywowania ludzi. Liderzy wyznaczają kierunek, w którym organizacja powinna zmierzać, i zachęcają innych do podążania za nimi.

Dobry lider łączy te dwie umiejętności, potrafiąc zarówno zarządzać, jak i nadawać sens pracy, wyznaczać kierunek oraz motywować zespół.

2.2. Umiejętność Motywowania i Angażowania Pracowników
Motywacja pracowników to klucz do sukcesu. Rozumienie, co motywuje poszczególnych członków zespołu, jest niezbędne. Niektórzy mogą być zmotywowani przez możliwość awansu, inni przez uznanie za dobrze wykonaną pracę, a jeszcze inni przez zarobienie dodatkowych pieniędzy.

2.3. Techniki Motywacji i Zaangażowania
Motywacja: Obserwuj swój zespół i sprawdzaj, co wpływa na nich pozytywnie. Dla różnych osób różne rzeczy są ważne. Jedna osoba będzie potrzebowała większej autonomii, inna jasnych wytycznych, jeszcze inna ambitnego celu. Ponadto, jeśli interesuje Cię temat motywacji pracownika, zapraszam do przeczytania artykułu: “Motywowanie Pracowników Bez Podwyżek Finansowych: Alternatywne Metody Doceniania Zespołu.”

Angażowanie: Inicjowanie działań, które angażują zespół, takich jak wspólne ustalanie celów, organizowanie wyzwań czy angażowanie w decyzje dotyczące funkcjonowania restauracji. Zespół, który wie, że ma wpływ na kierunek rozwoju firmy, jest zdecydowanie bardziej zaangażowany.

2.4. Umiejętności Zarządzania Konfliktem
Dobry lider potrafi zarządzać konfliktami, wyłapywać je na wczesnym etapie i rozwiązywać zanim eskalują. Ważne jest, aby obserwować zespół, wyłapywać potencjalne problemy i reagować na napięcia.

2.5. Techniki Zarządzania Konfliktem
Wyłapywanie konfliktów: Obserwuj, czy nie ma zgrzytów w zespole, czy członkowie zespołu nie pracują w napiętej atmosferze. Może dobrzy znajomi przestali się do siebie odzywać lub zaczynają porozumiewać się tylko pojedynczymi słowami. Być może dochodzi między nimi do krótkich spięć. Jeśli wyłapiesz konflikt w zarodku, to dużo łatwiej jest go rozwiązać.

Rozwiązywanie konfliktów na bieżąco: Jak tylko widzisz, że pracownicy są pokłóceni lub dochodzi między nimi do spięć, nie odkładaj rozmowy z nimi na później. To nigdy nie wróży nic dobrego. Rozwiązuj konflikty tak szybko, jak tylko je zauważysz, ponieważ w innym wypadku może dojść do eskalacji i skłócone osoby “zarażą” negatywną atmosferą cały zespół. Być może pomyślisz, że pracownicy są dorośli i powinni sami rozwiązywać swoje problemy. Niestety, czasami nie potrafią i trzeba im pomóc.

Rozmowy i mediacje: Może się okazać, że pracownicy nie będą potrafili się dogadać i konieczne jest przeprowadzenie mediacji. Gdy prowadzisz mediacje między pracownikami, najważniejsze jest, by ustalić ramy spotkania, zwracać się do siebie z szacunkiem, pozwolić, by najpierw mówiła jedna strona, a dopiero później druga. Pamiętaj, że Ty nie jesteś tam po to, by oceniać i ustalać, kto ma rację. Jedynie masz pomóc określić, jakie zachowania wpłynęły na stworzenie tego konkretnego konfliktu oraz jakie rozwiązania możecie wspólnie znaleźć, żeby dojść do porozumienia. Więcej na ten temat znajdziesz w artykule: “Jak Rozwiązywać Konflikty w Restauracji poprzez Mediacje: Przewodnik dla Właścicieli i Managerów.”

2.6. Umiejętność Rozdzielania i Delegowania Zadań
Delegowanie zadań w sposób, który wykorzystuje mocne strony każdego pracownika, jest kluczowe. Upewnij się, że każdy zna swoje obowiązki i ma odpowiednie narzędzia do ich wykonania.

2.7. Techniki Delegowania
Jasne określenie odpowiedzialności: Każdy pracownik musi wiedzieć, czego się od niego oczekuje i co oznacza dobrze wykonana praca.

Uczenie nowych rzeczy: W gastronomii jest złota zasada przy delegowaniu, którą można nazwać 3P: pokaż, przećwicz, powtórz. Samo pokazanie, jak zadanie ma zostać wykonane, nie wystarczy. Upewnij się, że Twój pracownik wie, jak poprawnie wykonać zadanie i poradzi sobie z nim, gdy Ciebie nie ma w pobliżu.

Stopniowe delegowanie: Gdy przekazałeś już jakieś zadanie, kontroluj, czy na pewno zostało dobrze wykonane. Dopiero później, stopniowo oddawaj coraz większą odpowiedzialność za zadania. Przykładem może być uczenie nowego pracownika obsługi. Szkoląc kelnera, najpierw musisz przerobić z nim oprogramowanie lub kasę fiskalną, później wszystkie kwestie związane ze sposobem obsługi, następnie kwestie czystości, sprzedaż sugerowaną i sposób rozwiązywania reklamacji. Dopiero gdy ta osoba ma już wszystko opanowane, wtedy przekazujesz odpowiedzialność za cały obszar.

3. Zarządzanie Czasem i Organizacja
3.1. Jak Efektywnie Zarządzać Czasem Własnym i Zespołu
Jest to bardzo ważna kompetencja dla menedżera i właściciela, zarówno w kontekście zarządzania własnym czasem, jak i czasem swojego zespołu.

3.2. Techniki Zarządzania Czasem
Planowanie: Pierwszą rzeczą jest planowanie, czyli ustalenie dziennych i tygodniowych planów, które uwzględnią ważne zadania i cele do osiągnięcia. Zarówno w skali miesiąca, pół roku, jak i roku. Jeśli nie planujesz i nie rozpisujesz swoich celów, to niestety kręcisz się w kółko. Jeśli prowadzisz działalność gastronomiczną lub jesteś menedżerem, na pewno zdajesz sobie sprawę z tego, jak dużo masz bieżących zadań, czyli tzw. bieżączki. W momencie, w którym nie planujesz i nie ustalasz tego, co jest ważne, to bardzo łatwo jest utknąć w pętli bieżących zadań, z których nigdy nie możesz wyjść.

Unikanie marnotrawstwa czasu: Drugą rzeczą jest unikanie marnotrawstwa czasu. W tym obszarze ważne jest, żeby identyfikować i eliminować te działania, które nie przynoszą Ci żadnej wartości oraz skupić się na tych najważniejszych zadaniach, które pomogą Ci wznieść restaurację na wyższy poziom. Przeglądanie Facebooka czy Instagrama nie należy do priorytetów.

Organizacja pracy zespołu: W kontekście zarządzania pracą zespołu zadbaj o to, by pracownik miał zadania w każdym momencie dnia. Czy Twój pracownik wie, co ma robić w chwilach przestoju? W gastronomii, nawet jak jest spokojnie, to zawsze jest coś do zrobienia. Pracownicy, gdy nie mają jasno określonych zadań, bardzo łatwo przepalają ten czas i wykorzystują go na przeglądanie telefonu lub spowalniają swoje zadania. Ważne jest, żeby ustalić zadania, które mogą zrobić w chwilach względnego luzu lub ustalić dzienne zadania do wykonania, np. z zakresu czystości lokalu pod kątem sanepidowskim. Możesz również zdelegować któreś ze swoich prostych zadań, np. przygotowanie zdjęć do social mediów.

3.3. Narzędzia do Planowania i Organizacji Pracy
Twoi pracownicy nie potrzebują takich narzędzi, ale Ty, żeby być lepiej zorganizowanym, jak najbardziej tak. Możesz korzystać z następujących narzędzi, które będą Cię wspierać w efektywniejszym wykonywaniu zadań:

Aplikacje: Narzędzia takie jak Trello, Nozbe czy Notion mogą pomóc w organizacji zadań, śledzeniu postępów i przypisywaniu priorytetów.

Notatniki: Jeśli nie odnajdujesz się w aplikacjach, możesz oczywiście zapisywać wszystkie zadania na kartkach lub w notatnikach i codziennie je skreślać. Ja sama osobiście bardziej odnajduję się w tych prostszych narzędziach. Ważne jest tylko, żeby codziennie ustalać priorytety i aktualizować listy.

Kalendarze Google: Mogą Ci pomóc w ustalaniu ważnych terminów oraz w tematach pracowniczych, takich jak wpisywanie dyspozycyjności pracowników.

Aplikacje do grywalizacji: Jeśli masz problem, żeby zmotywować się do planowania i regularności, może Ci pomóc w pracy taka aplikacja jak Habitica. Jest ona oparta na mechanizmach grywalizacji, więc jeśli lubisz gry komputerowe, może pozytywnie wpłynąć na Twoją motywację.

3.4. Priorytetyzacja Zadań i Radzenie Sobie z Presją Czasu
Matryca Eisenhowera: Jeśli masz problem z ustaleniem priorytetów, może pomóc Ci Matryca Eisenhowera. Jest to technika, która pomaga priorytetyzować zadania według ich ważności i pilności. Dzielisz sobie zadania na 4 grupy: 1- pilne i ważne, 2- niepilne i ważne, 3- pilne i nieważne, 4- niepilne i nieważne. Wiadomo, najszybciej powinieneś zabrać się za zadania pilne i ważne, a najwięcej czasu poświęcić ćwiartce 2 - niepilne i ważne, bo tam są zadania, które pchają Twój biznes do przodu.

Techniki radzenia sobie ze stresem: Pamiętaj, jako menedżer lub właściciel lokalu gastronomicznego musisz być w dobrej formie psychicznej i fizycznej, by być w stanie tworzyć strategię, dbać o rozwój Twojego biznesu oraz dobrze zarządzać zespołem. Co możesz zrobić, żeby o to zadbać? Przede wszystkim możesz stosować ćwiczenia oddechowe, by zminimalizować stres, robić krótkie przerwy, stosować techniki relaksacyjne, no i oczywiście dbać o aktywność fizyczną. Ja biegam i to mi bardzo pomaga w temacie redukcji stresu, poukładania sobie priorytetów w głowie, a także znalezienia najlepszych rozwiązań. Wtedy kreatywność działa u mnie najlepiej. Jeśli nie lubisz biegać, to wystarczy, że pójdziesz w ciągu dnia na dłuższy spacer. Nie dość, że dotlenisz swój organizm i zadbasz o zdrowie, to jeszcze obniżysz swój stres i przemyślisz wszystkie wyzwania bieżącego dnia.

4. Rozwiązywanie Problemów i Podejmowanie Decyzji
Dobry lider powinien potrafić diagnozować i rozwiązywać problemy. Jeśli prowadzisz lokal gastronomiczny, to wiesz, z iloma sytuacjami musisz się mierzyć na co dzień. Ważne jest, by szybko zdiagnozować problem, a później podjąć decyzję. Ważne jest, żeby nie bać się podejmowania decyzji, nawet tych najtrudniejszych.

4.1. Proaktywność i Techniki Analizy Problemów
Kolejną rzeczą, która jest ważna, jest Twoja postawa, taka proaktywna postawa, czyli bycie o krok przed potencjalnym problemem, przewidywanie i planowanie działań zapobiegawczych. Jeśli myślisz do przodu, jeśli przewidujesz, co może pójść nie tak, to szybciej wdrożysz działania zapobiegawcze, oszczędzając sobie przy tym problemów. Przykładem może być serwisowanie urządzeń przed sezonem, dzięki czemu możesz mieć większą pewność, że nie odmówią Ci posłuszeństwa w momencie, gdy będziesz mieć największy ruch w restauracji. Kolejnym przykładem może być ustalanie zawczasu, kiedy mogą Ci być potrzebni dodatkowi pracownicy, bo np. masz w swoim zespole wielu uczniów, którzy za chwilę kończą szkołę i idą na studia.

4.2. Techniki Analizy Problemów
Sześć kapeluszy myślenia: Technika Edwarda de Bono, która pozwala spojrzeć na problem z różnych perspektyw, takich jak logika, emocje, pesymizm, optymizm, kreatywność, organizacja.

Diagram Ishikawy: Narzędzie do analizy przyczyn problemu, pomagające zidentyfikować wszystkie potencjalne czynniki wpływające na dany problem. Na przykład czynnikami w Twoim lokalu mogą być pracownicy, Twój produkt, maszyna czy urządzenie, metoda, którą wykonujesz zadania, kierownictwo lub środowisko, w którym pracujesz.

5. Empatia i Inteligencja Emocjonalna
5.1. Znaczenie Empatii w Zarządzaniu Zespołem
Empatia pomaga zrozumieć potrzeby i emocje pracowników. Budowanie relacji opartych na zaufaniu i tworzenie dobrej atmosfery w firmie są kluczowe dla zgranego zespołu. Nie zrozum mnie źle, nie mam na myśli tego, żebyś od teraz był uległy. Nie chodzi o to, by dać sobie wejść na głowę. Ważne jest, żeby zrozumieć, czym kieruje się Twój pracownik. Dzięki temu jesteś w stanie lepiej się z nim porozumieć i znaleźć wspólne rozwiązanie dobre dla firmy i wspierające pracownika.

Przykładem dobrze użytej empatii względem pracownika może być wsparcie go w problemach osobistych. Możesz myśleć, że: “Nie,nie nie, każdy powinien odgrodzić swoje życie prywatne od firmowego. Nie jestem żadną niańką i nie powinienem się interesować życiem prywatnym członków zespołu. Pracownik powinien być zmotywowany i nie mieszać swoich prywatnych spraw do firmy”. Być może masz rację, ale prawda jest taka, że tak się nie da. Pracownik może starać się nie mieszać swojego życia prywatnego do firmy, ale w momencie, gdy ma problem, to trudniej jest mu się zmotywować do pracy, przez co jego efektywność maleje. Dlatego, jeśli porozmawiasz z pracownikiem, zapytasz, co u niego, czasami pomożesz poukładać mu to w głowie i zadbasz o to, by szybciej rozwiązał problem, to wpłynie pozytywnie zarówno na firmę, ponieważ ten pracownik szybciej upora się z tym problemem, jak i doprowadzisz do tego, że polepszy się Twoja relacja z nim. Zadbasz o to, żeby był w przyszłości bardziej lojalny wobec Ciebie i bardziej zaangażowany w pracę.

5.2. Jak Rozwijać Inteligencję Emocjonalną?
Samorefleksja: Regularne analizowanie własnych emocji i reakcji. Ważne jest, żeby być świadomym własnych emocji, przepracować je i nie wyżywać się na pracowniku, gdy masz gorszy dzień. Mając gorszy dzień, wolałam wyjść z firmy, niż pozwolić na to, by mój gniew, złość, frustracja wpłynęły negatywnie na relację z pracownikiem.

Techniki aktywnego słuchania: Staraj się skupić na rozmówcy, zadawaj pytania i parafrazuj, aby upewnić się, że dobrze zrozumiesz punkt widzenia pracownika. Dzięki lepszemu słuchaniu pracownika jesteśmy w stanie dużo lepiej się z nim porozumieć i rozwiązywać też bieżące problemy.

5.3. Praktyczne Porady na Temat Budowania Relacji i Zrozumienia Potrzeb Pracowników
Rozmowy jeden na jeden: Regularnie spotykaj się z pracownikami, żeby omówić ich pracę, cele, rozwój w firmie oraz obawy.

Tworzenie kultury wsparcia: Zachęcaj pracowników do wzajemnej pomocy i wsparcia w zespole. Dzięki temu zadbasz o atmosferę zaufania i otwartości, a Twojemu zespołowi będzie się pracowało lepiej.

6. Samorozwój i Uczenie się przez Całe Życie
6.1. Rola Ciągłego Uczenia się i Rozwoju Osobistego
Stały rozwój osobisty i zawodowy jest kluczem do bycia efektywnym liderem. Branża gastronomiczna dynamicznie się zmienia, a liderzy muszą być na bieżąco z najnowszymi trendami, technologiami i dostosowywać się do wciąż zmieniających warunków.

6.2. Jakie Kursy i Szkolenia Mogą Pomóc w Rozwijaniu Kompetencji Lidera?
Kursy z zakresu zarządzania: Szkolenia dotyczące zarządzania zespołem, komunikacji i motywacji.

Szkolenia specjalistyczne: Kursy dotyczące zarządzania gastronomią, technologii kulinarnej czy bezpieczeństwa żywności.

6.3. Przykłady Wartościowych Książek i Artykułów na Temat Przywództwa
Książki: „Przywództwo” (John C. Maxwell), „Jak zdobyć przyjaciół i zjednać sobie ludzi” (Dale Carnegie), „Siedem nawyków skutecznego działania” (Stephen R. Covey).

Artykuły i blogi: Regularne czytanie branżowych blogów i artykułów na temat zarządzania i przywództwa.

Podsumowanie
Zarządzanie lokalem gastronomicznym wymaga rozwinięcia wielu kluczowych umiejętności liderskich. W artykule przyjrzeliśmy się, jak skuteczna komunikacja, zarządzanie zespołem, organizacja czasu, rozwiązywanie problemów, empatia i ciągły rozwój mogą przyczynić się do sukcesu restauracji.

Dla przedsiębiorców i menedżerów, którzy dopiero zaczynają pracować nad swoimi kompetencjami liderskimi, najważniejsza jest chęć zdobywania nowych umiejętności i ciągłego uczenia się. Skuteczna komunikacja jest fundamentem, na którym można budować wszystkie pozostałe umiejętności, zapewniając płynne działanie zespołu i doskonałą obsługę gości.

Moja rada to wdrażanie nowych umiejętności małymi krokami każdego dnia. Oceń swoje obecne kompetencje i zidentyfikuj obszary, w których możesz się jeszcze rozwijać. Skup się najpierw na jednej umiejętności i pracuj nad nią systematycznie. To podejście pomoże Ci stopniowo poprawiać funkcjonowanie Twojego lokalu oraz zadowolenie Twojego zespołu i klientów.

